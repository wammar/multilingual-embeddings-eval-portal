Tele DK bestiller personsøgersystem til 9 mio ECU . KØBENHAVN , 22 maj ( Reuter ) - Tele Danmark Mobil har afgivet en ordre på ni mio . ecu eller ca . 73 mio . kr . til et personsøgersystem af typen Ermes hos det finske selskab Tecnomen . Det oplyser Tele Danmark torsdag . - Ermes er en europæisk standard og en nyere version af personsøgere . Vi vil bruge systemet til at udsende for eksempel nyheder , sport og børsoplysninger , og så får man sit eget telefonnummer på systemet , siger Frans Avlund , der er chef for Messaging divisionen i Tele Danmark til Reuters Finans . Ermes er opbygget , så man fra en pc med modem kan sende op til 9 . 000 tegn af gangen på systemet . Tele Danmark skal nu opbygge systemet med radiosendere , tre centraler og en såkaldt frontend . Systemet skal køre i Sverige og Danmark . - Vi regner med at få systemet leveret i slutningen af i år og være i luften med det ved årsskiftet 1997 / 98 , siger Frans Avlund . - Carl Johan Corneliussen ( + 45 ) 33 96 96 57 . ( c ) Reuters Limited 1997 . 
