Grundlovssag i december eller marts - Højesteret . KØBENHAVN , 18 august ( Reuter ) - Højesteret er klar med de foreløbige datoer i grundlovssagen om Danmarks EU - medlemskab . Ifølge højesteretsdommer Torben Melchior har Højesteret foreløbigt reserveret to forskellige perioder i henholdsvis december 1997 og marts 1998 , hvor sagens domsforhandling og votering kan gennemføres . Den første periode går fra 1 . - 19 . december , mens den anden periode er 5 . - 24 . marts . Sagsøgerne i sagen venter , at domsforhandlingerne først finder sted i februar eller marts . Er det tilfældet , og kan sagen gennemføres indenfor den tidsramme , Højesteret nu foreslår , kan en dom foreligge inden udgangen af marts 1998 . En dato , der har afgørende betydning for folkeafstemningen om Amsterdam - traktaten , der først ventes afholdt efter grundlovssagen . Torben Melchior understreger at , datoerne er foreløbige . - Højesteret er indstillet på at fremme sagen med rimelig hurtighed , men sagen skal have en forsvarlig behandling , siger Torben Melchior , der har ansvaret for den praktiske tilrettelæggelse af sagen i Højesteret . Ifølge kontorchef Peter Biering fra Udenrigsministeriets EU - retskontor er regeringen klar til at gå i retten allerede til december . - Det vil kunne give en dom allerede inden jul . Bliver domsforhandlingerne sat i gang først i marts , kan det give en dom inden udgangen af marts 1998 , siger Peter Biering til Reuters Finans mandag . Spørgsmålet er , om sagsøgerne er klar til december . De er netop nu igang med at finde en afløser for professor dr . jur . Ole Krarup , der sammen med advokat Christian Harlang har ført sagen for sagsøgerne . Ole Krarup har ikke advokaterfaring nok til at arbejde i Højesteret , derfor skal der findes en afløser for ham . På et pressemøde den 24 . juli satte Ole Krarup en afløser i udsigt " i løbet af de næste dage " , men afløserens navn er ikke offentliggjort endnu . Det var ikke mandag morgen muligt at få en kommentar fra Ole Krarup eller Christian Harlang . - Stig Ørskov Pedersen ( + 45 ) 33 96 96 59 - Erik Matzen ( + 45 ) 33 96 96 51 . ( c ) Reuters Limited 1997 . 
