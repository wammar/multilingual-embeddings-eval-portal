ØGET USA - VÆKST AFGØRENDE I 1996 / 97 - COLOPLAST . KØBENHAVN , 13 februar ( Reuter ) - Coloplast anser det for afgørende i dette regnskabsår , at væksten i de amerikanske forretninger bliver forøget . Det skriver selskabets adm . direktør Steen Scheibye i en leder i koncernbladet Rundt om Coloplast . - I 1996 / 97 bliver det afgørende , at væksten i USA bliver forøget . Der er gennemført mange aktiviteter for at sikre en sådan udvikling i USA , og selv om processen naturligvis ikke er afsluttet , er der tegn på , at vi er på rette vej , skriver Steen Scheibye . Coloplast har efter købet af en større virksomhed i USA , Sween haft svært ved at trimme organisationen og skabe de ønskede resultater på det amerikanske marked . Det amerikanske marked er imidlertid ikke det eneste område , der skal have speciel opmærksomhed for , at Coloplast kan fortsætte rækken af rekordoverskud . Virksomheden , der bl . a . producerer stomiposer og brystproteser , fik i 1995 / 96 sit hidtil bedste resultat på 280 mio . kr . før skat fra en omsætning på næsten to mia . kr . - For det første skal vi have flere nye og bedre produkter . Udvikling af nye produkter , der opfylder brugernes behov , er kernen i Coloplasts succes gennem snart 40 år . Ressourcerne til produktudvikling er gennem årene blevet forøget markant , skriver Steen Scheibye . For det andet skal Coloplast hele tiden være oppe på mærkerne for at tilpasse sig nye markedsforhold , anfører Coloplasts førstemand . Distributionssystemer og tilskudsformer ændrer sig hurtigt , mens konkurrenterne skruer op og ned for blusset på forskellige markeder . - For os er det vigtigt at være til stede med styrke i hvert enkelt marked og være åbne for de ændringer , der sker , skriver Steen Scheibye . Det bliver en svær opgave at løse for Coloplast , pointerer Steen Scheibye , der håber , at alle medarbejdere er rede til at tage udfordringerne op . Den afgående bestyrelsesformand for Coloplast , Jørn V . Hall hang i hvert fald en gulerod op på seneste generalforsamling , da han gættede på , at der til september , når Coloplast fylder 40 år , vil blive udstedt medarbejderaktier . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
