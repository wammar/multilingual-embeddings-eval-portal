Dansk prisfald rammer Novos eksportindtjening - dir . KØBENHAVN , 12 juni ( Reuter ) - Novo Nordisks nedsættelse af prisen på insulin i hætteglas i Danmark med 20 pct . kan få mere vidtrækkende konsekvenser , da det kan føre lavere priser på flere større europæiske markeder med sig , vurderer den danske medicinalkoncern . - Vi håber , at den afsmittende effekt bliver minimal , men det er klart , at der vil komme en negativ effekt på indtjeningen , siger Kjeld Birch , der er direktør i Novo Nordisks danske salgsselskab . Novo Nordisk vurderer , at priserne på seks til otte europæiske markeder , herunder Sverige , Schweiz og Holland på sigt kan blive påvirket af det danske prisfald . Kjeld Birch vil ikke sætte eksakte tal på , hvor meget omsætningen og indtjeningen fra eksportmarkederne forventes at falde . Baggrunden for prisfaldet i Danmark er de ændrede regler for offentlige tilskud til medicin , så det kun er det billigste af enslignende lægemidler , der får fuld støtte . Myndighederne anser ikke Novo Nordisks insulin i hætteglas for unikt , og da Eli Lillys tilsvarende insulinprodukt er billigere , har Novo Nordisk tabt op til en tredjedel af markedet på få måneder . Den danske medicinalkoncern har derfor stået over for valget mellem pest eller kolera - enten at acceptere en lavere markedsandel i Danmark , hvilket ikke har den ønskede signalværdi på eksportmarkederne , eller sænke priserne med konsekvenser for indtjeningen på visse eksportmarkeder . - Vi har stået over for pest eller kolera , og vi har måttet afveje konsekvenserne for at minimere vores tab mest muligt . Vi vurderer dog , at når der er tale om dramatiske fald i markedsandelen , er vi være nødt til at reagere , siger Kjeld Birch . De lavere priser skal stoppe skredet i den danske markedsandel og forhåbentlig genvinde det tabte , så verdens førende insulinproducent igen kan dokumentere et fast tag i hjemmemarkedet . - Det er da helt klart , at konkurrencesituationen i Danmark , der er opstået på grund af nogle politikeres kortsigtede bestræbelser på at reducere omkostningerne i sundhedssektoren , gør det vanskeligere for os at fastholde vores globale førerposition , tilføjer Kjeld Birch . Nedsættelsen af prisen for insulin på hætteglas vil udhule Novo Nordisks salg i Danmark med et par mio . kr . om året . Den beskedne effekt hænger sammen med de danske diabetes - patienters udbredte brug af pennesystemer , der indtil videre ikke er berørt af de nye tilskudsregler . Situationen er imidlertid anderledes på eksportmarkederne , hvor salget af insulin i hætteglas udgør en langt større del af den samlede omsætning . - Virkningerne vil blive mindre i fremtiden , da vi satser på at øge andelen af pennesystemer , siger Kjeld Birch . Novo Nordisk har ikke fantasi til at forestille sig en situation , hvor også pennesystemerne vil blive lagt ind under de nye tilskudsregler . - Vi mener ikke , at der er en risiko for , at det vil ske for de øvrige insulin - produkter , men vi har med lovgivning at gøre , siger Kjeld Birch . Novo Nordisk ligger efter prisnedsættelsen på 20 pct . på linie med ærkerivalen , Eli Lillys pris . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
