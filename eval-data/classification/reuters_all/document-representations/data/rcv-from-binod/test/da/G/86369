Radikale vil stramme velfærdsydelser efter valget . KØBENHAVN , 7 august ( Reuter ) - De radikale ( R ) er godt tilfredse med regeringssamarbejdet med Socialdemokratiet ( S ) , men partiet mener , at der er behov for en opstramning af velfærdsydelser , og det vil partiet kræve efter folketingsvalget , oplyser en kilde i partiet til Reuters Finans . - Vi har lovet Socialdemokratiet , at efterlønnen ikke røres i denne regeringsperiode , men efter valget skal der være nye regeringsforhandlinger . De radikale ønsker , at der sker en opstramning , sådan at vi får hævet den gennemsnitlige pensionsalder fra de nuværende ca . 61 år , siger kilden . S og R indgik i fjor en intern aftale om , at de radikale ikke på denne side af valget offentligt må profilere sig på krav om begræsninger af den eftertragtede efterlønsordning . Det skete efter at den radikale gruppeformand Jørgen Estrup på sommergruppemødet i 1996 sagde , at dansk økonomi ikke i længden kan holde til en tilbagetrækningsalder på 61 år , og at der på sigt måtte ske noget , enten frivilligt eller modsat . Socialdemokratiets næstformand Ole Stavad sagde derpå , i foråret 1997 , at partiet ønsker at bevare efterlønnen i mange år . Partiet vil føre valgkamp på at bevare ordningen , hvis Venstre og Konservative fortsat ønsker den afskaffet , sagde Ole Stavad . Den radikale folketingsgruppe samles søndag til møde i Jægerspris , hvor man lægger sidste hånd på partiets velfærdsudspil , der skal indgå i partiets profilering , ikke mindst i den kommende valgkamp . Hensigten med udspillet er bl . a . , at befolkningen bliver længere på arbejdsmarkedet . Det skal ifølge kilden ske på flere måder , bl . a . ønsker partiet , at der sættes flere ressourcer ind for de ledige i aldersgruppen 50 - 59 år . De skal i endnu større udstrækning tilskyndes til at tage job , sådan at de ikke selv føler sig opgivet i en alder af 57 år . De radikale ønsker også , at deltid i højere grad vinder udbredelse på arbejdsmarkedet , sådan at valget ikke står mellem arbejde på fuldtid eller ledighed . Folketingsgruppen skal også i Jægerspris drøfte den kommende finanslov . Holdningen er , at den stramme finanspolitik absolut skal fastholdes , og at regeringen skal være meget opmærksom på , at der ikke sker en økonomisk overophedning som følge af stigende ejendomspriser og låneoptagelse . Den radikale folketingsgruppe med bl . a . økonomiminister Marianne Jelved vil holde pressemøde i Jægerspris mandag kl . 14 . - Erik Matzen ( + 45 ) 33 96 96 51 . ( c ) Reuters Limited 1997 . 
