Kun plads til tre på dansk telemarked - Telia . KØBENHAVN , 7 august ( Reuter ) - I den hårde konkurrence på det danske telemarked , som for alvor bryder løs i løbet af efteråret , er der kun plads til tre operatører . Det vurderer svenske Telias danske direktør , Claus Jacobsen , overfor Reuters Finans torsdag . - Man kan diskutere om der er plads til fire på det danske telemarked , som både kører på mobil og på fastnet . På langt sigt er det rigtige tal nok kun tre , siger Claus Jacobsen . I dag er der fire operatører på det danske marked . Udover Telia er det det France Telecom ejede Mobilix , Tele Danmark og GN Store Nords Sonofon . Alle fire har fået hver deres licens til det nye DCS 1800 mobilsystem . Han venter , at der vil komme et udskilningsløb , hvor alle vil forsøge at presse hinanden ud af markedet , når de fire i løbet af efteråret kommer på markedet . Sonofon får formentlig i løbet af efteråret tilført henved en halv mia . kr . gennem en emission i GN Store Nord , men det påvirker ikke Telia . For dem er det vigtigste hurtigt at kunne tilbyde sine ydelser på markedet . Er det op til Telia , skal der ikke konkurreres på telefoner til en krone stykket , men på pris og enkelhed for kunderne . - Vi vil slå på , at det skal være enkelt at ringe i mobiltelefon . Det skal være noget man i princippet kan købe i et supermarked og bruge med det samme . En kombination af en fornuftig pris og et enkelt produkt . Vi vil helst bort fra en - krones markedet , for hverken operatører eller kunder kan være tjent med det , siger Claus Jacobsen . - Carl Johan Corneliussen ( + 45 ) 33 96 96 58 . ( c ) Reuters Limited 1997 . 
