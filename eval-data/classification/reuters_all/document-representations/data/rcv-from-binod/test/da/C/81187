ISS og borgmestrer ser omsorg som vækstmarked . KØBENHAVN , 7 marts ( Reuter ) - Flere ældre og børn i Norden vil blive plejet og passet af private firmaer de kommende år , vurderer ISS ' skandinaviske chef , Sven Ipsen , overfor Reuters Finans . Hans forudsigelse deles af tre skandinaviske borgmestre , der selv arbejder med at udlicitere børnepasning og ældrepleje . I Græsted - Gilleleje siger borgmester Jannich Petersen ( V ) til Reuters Finans , at han tror , at de danske kommuners udlicitering af ældreplejen vil " eksplodere " efter kommunalvalget i november i år . Græsted - Gilleleje Kommune er den ene af blot to danske kommuner , som har udliciteret hjemmehjælp og udbringning af mad til de ældre . Men Jannich Petersen mener , at mange andre kommuner står på spring . Politikerne holder bare igen med at træffe den kontroversielle beslutning , fordi vælgerne til november skal til stemmeurnerne og fælde deres dom over de lokale politikere , siger han . Sven Ipsen regner også med , at kommunevalget til november kan blive begyndelsen til en bølge af udliciteringer i Danmark . Men modsat Jannich Petersen regner han med , at udviklingen i Danmark vil gå langsomt . - Der bliver ikke tale om nogen eksplosiv vækst . Det første år efter et valg sker der som regel ikke noget . Men derefter kan vi nok forvente , at der langsomt kommer gang i udviklingen , siger han . ISS har foreløbigt brugt 10 - 20 mio . kr . på at udvikle et dansk koncept for privat ældrepasning . Alligevel er det ikke lykkedes at få nogen danske kommuner som kunder . I Græsted - Gilleleje Kommune og Hørsholm Kommune , som begge har udliciteret ældreplejen , er kontrakterne gået til svenske konkurrenter . Den udvikling har ISS revanceret sig for , ved at gå ind på det svenske marked . Her tilbyder den danske koncern i dag rengøring , udbringning af mad og sygepleje til ældre . I løbet af to år er salget i Sverige vokset fra 30 mio . kr . til 220 mio . kr . Og ISS hører i dag til blandt de tre største firmaer på det svenske omsorgsmarked indenfor ældresektoren , oplyser Sven Ipsen . Der er omkring 10 firmaer på markedet for omsorg i Sverige . Han forklarer , at Sverige på alle måder er foregangsland i Norden indenfor privat børnepasning og ældrepleje . Ca . 40 pct . af de svenske kommuner lader ældre medborgere blive passet af private firmaer , vurderer rådgivningsfirmaet Jens Thorsen Management , der gennem flere år har været rådgiver for det svenske omsorgsselskab , Partena . - Flere og flere svenske kommuner udliciterer ældreplejen , oplyser Jens Thorsen , der ejer firmaet . Og skal man tro Åke Berg , der er ansvarlig for de private kontrakter på ældreområdet i den skånske kommune Helsingborg , er de svenske kommuner godt tilfredse med , at de ældre bliver passet af private firmaer . - Vi har været glade for de private selskaber . Både det offentlige og de private virksomheder har haft gavn af hinanden , siger Åke Berg . Partena satser på , at udliciterings - tendensen vil brede sig til Danmark . Og selskabet har bedt Jens Thorsen Management undersøge det danske marked . Jens Thorsen vurderer , ligesom Græsted - Gillelejes borgmester , at kommunalvalget til november vil bane vejen for udliciteringer i kommunerne . - I øjeblikket ruster kommunerne sig til valgkampen . Når den er overstået , vil flere kommuner tage fat på spørgsmålet om udlicitering , siger Jens Thorsen . Mens den svenske model ser ud til at være på vej til Danmark , har den allerede bredt sig til Norge . Fra 1 . juni i år overtager ISS driften af et plejehjem i byen Asker . - Det norske plejehjem skal drives efter svensk model , men tilpasset norske forhold , siger Sven Ipsen . Han regner med , at også det norske marked for ældreomsorg vil vokse de kommende år . - Fra næste år tror jeg , den private model vil brede sig i Norge . Men nu skal de norske kommuner først have tid til at kigge på den private model i Asker , siger han . Det er ikke kun i Norge , at ISS vil bruge eksemplets magt for at trænge ind på markedet . Også herhjemme bruger koncernen eksempler fra svenske marked som showcase . - Vi har inviteret politikerne fra en række danske kommuner til Sverige for at se på de ydelser , vi kan tilbyde derovre . Og det tror jeg , vil være med til at påvirke kommunerne herhjemme , siger han . Sven Ipsen tror , at også de gode erfaringer fra den private ældrepleje i Græsted - Gilleleje kan bruges som et godt eksempel overfor andre kommuner . I Græsted - Gilleleje har kommunen sparet fire - fem mio . kr . på at udlicitere ydelser for ca . 20 mio . kr . , oplyser borgmester Jannich Petersen . Han siger , at kommunen har så gode erfaringer med at udlicitere ældreplejen , at politikerne også er parat til at lade private passe børn i kommunen . Samme melding lyder fra Lyngby - Taarbæks borgmester , Kaj Åge Ørnskov ( K ) . - Jeg ser ingen politiske eller principielle eller andre betænkeligheder ved at udlicitere børnepasning , siger han . Kaj Åge Ørnskov er en af de borgmestre , ISS har henvendt sig til , for at lodde interessen for privat børnepasning . I øjeblikket arbejder ISS på et dansk koncept for børnepasning . En proces , som Kaj Åge Ørnskov siger , han følger med interesse . - Vi er interesserede , når ISS er klar med sit koncept , siger borgmesteren til Reuters Finans . I øjeblikket har børnepasning dog andenprioritet hos ISS , og koncernen nøjes med at holde øje med de svenske selskaber , som passer svenske børn . Men Sven Ipsen siger , at ISS arbejder med at samle sig viden på området . Hvor stort , det nordiske marked for børnepasning er , tør han ikke gisne om . Men han regner med , at det er ligeså stort som ældremarkedet , som ISS anslår til 140 mia . kr . samlet i Norge , Sverige , Finland og Danmark . Sven Ipsen tilføjer dog , at det ikke er markedets størrelse , der i dag er væsentligt . - Det vigtigste er , hvor stor en del af markedet , vi kan komme ind på , siger han . - Eva Elgaard Pedersen ( + 45 ) 33 96 96 57 - Morten Bonde Pedersen ( + 45 ) 33 96 96 51 . ( c ) Reuters Limited 1997 . 
