ESTIMAT - ISS ventes vise øget driftsmarginal . KØBENHAVN , 13 august ( Reuter ) - Fremgang i Skandinavien og Europa ventes i årets første halvdel at have løftet driftsmarginalen i rengøringskoncernen ISS . Det fremgår af analytikernes forventninger til halvårsregnskabet fra ISS , der præsenteres tirsdag . Syv analytikere har bidraget med skøn til estimatet . I gennemsnit ventes ISS at præsentere en driftsmarginal på 4 , 7 pct . ud af en omsætning på 5 , 7 mia . kr . mod 3 , 8 pct . i samme halvår sidste år , hvor omsætningen var 7 , 7 mia . kr . Sidste år var omsætningen højere , da det nu solgte amerikanske datterselskab ISS Inc . indgik i regnskabet . ISS Inc . trak samtidig kraftig ned i driftsmarginalen . Analytikerne venter , at driftsoverskuddet før goodwillafskrivninger bliver 267 mio . kr . mod 294 mio . kr . i samme periode sidste år . På bundlinien ventes der et nettooverskud på 103 mio . kr . efter et underskud på 2 . 029 mio . kr . i første halvår 1996 , hvor hensættelser og nedskrivning af goodwill i forbindelse med ISS Inc . ødelagde resultatet . Analytikerne sætter deres lid til , at ISS denne gang kan præsentere et regnskab uden ubehagelige overraskelser . - Det skal være et pænt regnskab , der må ikke være noget snask . Jeg ser gerne et regnskab , der kan medvirke til at forbedre ISS ' image , siger en analytiker . Flere analytikere kalder 1997 for et slags " mellemår " for ISS , hvor selskabet skal sunde sig efter sidste års store problemer i USA med ISS Inc . Siden da har ISS stort set ikke været aktiv på opkøbssiden , men har i stedet brugt mange kræfter på at afhænde ISS Inc . Det lykkedes i december 1996 med salget af ISS Inc . til canadiske Aaxis . Uden nævneværdige opkøb skal væksten i ISS komme fra den organiske vækst . I årsregnskabet for 1996 ventede ISS , at den organiske vækstrate i 1997 ville blive på seks til otte pct . De fleste analytikere er knapt så optimistiske og venter i stedet en organisk vækst på seks - syv pct . Waldemar Schmidt oplyste i begyndelsen af juli , at ISS i 1997 fortsat venter en omsætningsvækst på seks til otte pct . og i 1998 venter en vækst i omsætningen på 10 pct . ISS - analytikerne siger samstemmende , at de vil holde skarpt øje med udviklingen i driftsmarginalen . Med 5 , 2 pct . i 1996 nåede driftsmarginalen et rekordniveau . Samtidig ventede ISS , at driftsmarginalen ville blive forøget i 1997 , men den hårde konkurrence på rengøringsmarkedet gør målsætningen svær at nå , vurderer analytikerne . - Ser vi på udviklingen i England , er det kun Rentokil og ISS , der har kunnet opretholde en driftsmarginal på mere end fem pct . De øvrige store konkurrenter ligger væsentlig under efter fald i deres marginal de seneste år , påpeger en aktieanalytiker . Specielt på det europæiske marked , vurderer analytikerene , at det bliver svært for ISS at øge driftsmarginalen , der i første halvår 1996 var 5 , 4 pct . Analytikerne gør opmærksom på , at driftsmarginalen i årets første halvdel traditionelt er lavere end for året som helhed på grund af en skæv fordeling af udgifter og indtægter . Flere analytikere påpeger , at halvårsregnskabets nyhedsværdi i en vis grad overskygges af fremlæggelsen af koncernens nye fem års strategiplan i slutningen af oktober . Det ventes , at ISS i planen vil understrege ambitionen om at blive et multiserviceselskab . En ambition , som tidligere har været lanceret , men som er blevet overskygget af den uheldige udvikling i USA . - Derudover kan vi forvente konkrete planer om koncernens geografiske ambitioner . Specielt udviklingen i Asien og Østeuropa tegner interessant , siger en analytiker . ISS meddelte i maj , at selskabet havde fået sine to første kontrakter i Polen . Dengang understregede direktøren for ISS Europe , Theo Dilissen , at ISS ' omsætning i Østeuropa var hastigt voksende med en fremgang i 1996 - uden for Polen - på 34 pct . Analytikerne ønsker til gengæld ikke at høre noget om ambitionerne på det nordamerikanske marked . - Endelig ikke . Sporene skræmmer , pointerer en analytiker . ISS - aktien var i løbet af foråret blandt højdespringerne på Københavns Fondsbørs , men har hen over sommeren ligget forholdsvis stille . De seneste dage er det gået hurtigt nedad . Torsdag faldt ISS - aktien syv kr . til kurs 213 . Faldet stemmer ikke overens med analytikernes anbefalinger , hvor tre i øjeblikket anbefaler køb af ISS - aktien , mens de sidste fire har en hold - anbefaling . ( c ) Reuters Limited 1997 . 
