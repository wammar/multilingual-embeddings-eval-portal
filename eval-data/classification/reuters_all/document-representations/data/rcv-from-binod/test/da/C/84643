Union - salg / ordrer i hus for 230 mio kr - prospekt . KØBENHAVN , 11 juni ( Reuter ) - Verdens førende producent af kulsyreanlæg , Union Engineering , havde per 1 . maj i år faktureret salg og ordrer i hus for 230 mio . kr . For hele 1997 forventer selskabet 300 mio . kr . i omsætning , og stigningen vil fortsætte i 1998 . Fremgangen ventes dog ikke at have samme stigningstakt som i de tre foregående regnskabsår . Det skriver NTR Holding onsdag i sit prospekt for apportemissionen i forbindelse med overtagelsen af den samlede aktiekapital i Union Engineering . - Baggrunden for væksten i årets første måneder er en fortsat stigende efterspørgsel efter kulsyreanlæg , imens ordreudviklingen indenfor membranfiltreringsanlæg og steriliserbare ventiler har været på niveau med sidste år , hedder det i prospektet . I prospektet nævnes det , at den høje vækst i såvel omsætningen som indtjeningen indebærer betydelige finansielle risici og stiller store krav til de ledelsesmæssige ressourcer . Derfor opstiller selskabet en liste over de største risikofaktorer , som investorer bør være opmærksomme på . Produktansvar er et af disse områder , og selskaberne i Union Engineering har derfor tegnet en produktansvarsforsikring , som dækker i både USA og Canada . Selskabet oplyser , at det ikke er sikkert , at disse forsikringer dækker alle mulige scenarier , navnlig for så vidt angår aktiviteterne i USA og Canada . - Ledelsen vurderer , at en stor produktansvarssag vil kunne påvirke koncernens position på det relevante marked i negativt omfang . Selskaberne har aldrig været indblandet i retssager om produktansvar og har ikke kendskab til , at der skulle være optræk til sådanne , fremgår det . Importrestriktioner hører også naturligt til risikofaktorerne , da Union Engineering eksporterer til hele verden . Bortfald af enkeltkunder er en anden risikofaktor , der fremhæves . - Selskabets kundeportefølge indeholder enkelte kunder som står for en væsentlig del af koncernens omsætning . Denne koncentration udgør en risiko for selskabet , idet bortfald af et beskedent antal kunder kan resultere i et mærkbart fald i omsætning og resultat , oplyser selskabet i prospektet . Det nævnes , at selskabet har en betydelig omsætning med en enkelt kunde indenfor tobaksekspansionsanlæg , og at en afbrydelse af dette samarbejde kan have en væsentlig negativ indflydelse på Union Engineering . Der er dog dokumenteret en tre - årig samarbejdsaftale . De øvrige risikofaktorer , selskabet nævner , er faren for , at andre virksomheder introducerer produkter , som kan påvirke markedet , valutakursrisici og udsving i de økonomiske konjunkturer . - Carl Johan Corneliussen ( + 45 ) 33 96 96 57 . ( c ) Reuters Limited 1997 . 
