Tele Danmark er billig men har mange fejl - OECD . KØBENHAVN , 13 juni ( Reuter ) - Tele Danmark hører til blandt de allerbilligste teleoperatører i gruppen af OECD lande , omend det går tilbage . Samtidig er der problemer med kvaliteten . Det viser OECDs seneste udgave af Communications Outlook , som er for 1997 og udkom i maj . OECDs prisberegninger viser , at Tele Danmark i 1996 var den fjerde billigste teleoperatør for erhvervslivet kun med Island , Finland og Norge foran sig . For husstande var Tele Danmark også fjerde bedst kun overhalet af Island , Sverige og Norge . - Erhvervsbrugere i de nordiske lande har fortsat glæden af at have de laveste priser af OECD - landene . Men Danmark er faldet tilbage fra en andenplads til en fjerdeplads , skriver OECDs analytikere i rapporten . På kvaliteten går det imidlertid ikke så godt for Tele Danmark . Når man ser på antallet af fejl per 100 telefonlinier på årsbasis , topper Danmark med 60 , mens et land som Sverige med konkurrenten Telia , der arbejder hårdt på at blive den næststørste teleoperatør i Danmark , nøjes med at have under 10 fejl . OECD tager dog forbehold for fejlantallet og gør opmærksom på , at nogen lande alene opgiver fejl på linierne , mens andre lande også medtager fejl på terminalerne . Tele Danmarks officielle fejltal viser 18 fejl per 100 linier per år . OECD beregner telefonpriserne ved at konstruere en kurv af forskellige slags telefonsamtaler på basis af de enkelte landes priser . Undersøgelsen er anerkendt af telefonselskaber i hele OECD som meget seriøs . - Carl Johan Corneliussen ( + 45 ) 33 96 96 57 . ( c ) Reuters Limited 1997 . 
