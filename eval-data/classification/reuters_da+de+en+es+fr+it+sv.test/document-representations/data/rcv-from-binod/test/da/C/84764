Møbelindustri går ind i turbulent tid - rapport . KØBENHAVN , 13 juni ( Reuter ) - I de kommende 10 år bliver den danske møbelindustri - og træindustri nødt til at ændre sig radikalt , hvis den skal få sin bid af kagen på vækstmarkeder i Asien og Østeuropa . Det viser en rapport , som Instituttet for Fremtidsforskning har lavet for Træets Arbejdsgiverforening . - Rapporten viser , at den danske møbel - og træindustri står over for en endnu mere turbulent periode , end den har oplevet i de seneste 25 år , der har bragt store forandringer , siger formanden for Træets Arbejdsgiverforening , Ib Hansen i en pressemeddelelse . Rapporten viser et stort fremtidspotentiale for træet , og på boligområdet ventes der en øget efterspørgsel som følge af stigende velstand . Udviklingen inden for industrien vil , påpeger rapporten , især være påvirket af en konkurrencesituation , der stiller krav om strategivalg og stærk innovation . Instituttet forventer trods virksomhedernes forskellige strategiske valgmuligheder , at industrien vil gå mod fortsat øget koncentration . Det bliver nødvendigt at tage fat på de kommende generationsskifter , fusioner og opkøb for at imødekomme fremtidens voksende krav . Træ - og møbelbranchen tæller børsnoterede virksomheder som H + H Holding , Rationel Vinduer og F . Junckers . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
