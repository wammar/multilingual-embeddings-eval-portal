FALCK FORSKØNNER INDTJENING I REGNSKAB - ØU . KØBENHAVN , 3 februar ( Reuter ) - Falck har siden børsintroduktionen i 1995 forskønnet billedet af sin indtjening , vurderer Økonomisk Ugebrev på baggrund af en analyse udarbejdet i samarbejde med regnskabseksperter og revisorer . Forskønnelsen er sket ved kreativ brug af de danske regnskabsregler . Hvis de internationale regnskabsprincipper var blevet brugt , ville væksten i den primære drift være nul kr . mod en ventet indtjeningsvækst på 20 pct . - Analysen viser , at når Falck den 20 . marts i år kan fremlægge et regnskab med en fremgang i den primære drift på 20 pct . , så er forklaringen næsten alene , at koncernen i forbindelse med sine store virksomhedsopkøb benytter den stærkt kritiserede fremgangsmåde med afskrivning af goodwill direkte over egenkapitalen , skriver ugebrevet . Havde Falck i stedet brugt den internationale standard med aktivering af koncerngoodwill og afskrivning over driften over eksempelvis 10 år , ville den ventede resultatvækst ifølge ugebrevet skrumpe ind til ingenting . Falcks regnskabsprincip har samtidig betydning for koncernens egenkapital . Det skyldes , at goodwill udgør en meget stor andel af købesummen af de to akkvisitioner i 1996 , Falken og Partena . Således ville Falcks bogførte egenkapital ifølge ugebrevet være meget mindre , hvis ikke Falck samtidig havde hentet 254 mio . kr . ved en emission som en delvis betaling af Partena - aktierne . Falcks koncernchef Lars Nørby Johansen afviser ugebrevets beregninger mht afskrivning af goodwill over 10 år , som " helt urimelige " . Det skal mindst være 20 år , siger han . ( / uha ) . ( c ) Reuters Limited 1997 . 
