SAS ER VILLIG TIL AT UDVIDE SAMARBEJDER - SAS . KØBENHAVN , 13 februar ( Reuter ) - SAS er hele tiden på udkig efter måder at styrke flyselskabet på . Det kan betyde en udbygning af samarbejdet med andre selskaber . Det siger SAS ' ansvarlige for udviklingen af samarbejder , Curt Lundqvist til Reuters Finans . - Vi leder efter muligheder hver eneste dag på at effektivisere og gøre vores flyselskab mere attraktivt . Hvis det leder til , at vi indgår flere samarbejdsaftaler eller sammensætter dem på en anden måde , så gør vi det , siger Curt Lundqvist til Reuters Finans . SAS vil således ikke afvise , at selskabet i øjeblikket drøfter en udvidelse af de eksisterende aftaler med sine nuværende partnere , primært tyske Lufthansa og amerikanske United Airlines . - Lufthansa har samme partnere som os , United Airlines eksempelvis , og det betyder , at de tre selskaber tilsammen kan forenkle samarbejdet i visse sammenhænge . Men en eventuel alliance er ikke noget , jeg kan kommentere , siger Curt Lundqvist . Flere kilder , herunder en central kilde i SAS ' kommende partner Air Canada har tidligere på ugen fortalt Reuters , at en global alliance på op til ni selskaber med Lufthansa , SAS og United Airlines som kerne allerede vil være en realitet til maj . Kilderne fortalte Reuters , at den globale alliance officielt vil blive introduceret som et integreret flyselskabs produkt med sit eget mærkevarenavn . - Det er ikke noget , jeg ved noget om , siger Curt Lundqvist . Ifølge Curt Lundqvist er SAS i realiteten ikke nået særligt langt med at opbygge et tættere samarbejde med andre selskaber end Lufthansa . - Hensigten med disse aftaler med andre selskaber er , at vi skal få en bedre markedsdækning ved at kombinere vores liniesystemer . Desuden har vi også bilaterale aftaler , når det gælder frequent flyer programmer . Meget længere er vi ikke kommet i dag , pointerer Curt Lundqvist . SAS har allerede aftaler om at integrere sit trafiksystem med Lufthansa , United Airlines , Thai Airways International og Air Canada . - Fra SAS ' synspunkt har vi allerede aftaler med flere selskaber , herunder United og Lufthansa og hermed har vi i og for sig den markedsdækning , vi behøver , siger Curt Lundqvist . I Lufthansa er vurderingen en lidt anden , da selskabet føler sig truet af en eventuel alliance mellem British Airways og American Airlines . Lufthansa vil derfor gerne knytte tættere bånd med brasilianske Varig , sydafrikanske South African Airlines , mens selskabet er på udkig efter nye partnere i Asien og Stillehavsområdet . Det fremgår af udtalelser fra Lufthansas ansvarlige for udviklingen af selskabets mange alliancer , Friedel Rödig til koncernbladet Lufthanseat . - Vores alliance system består i øjeblikket af en sum af bilaterale partnerskaber . Da verden er blevet en global arena , må vi finde en vej fra disse bilaterale partnerskaber ind i en multilateral alliance . Det er for mig den største udfordring , mens vi fortsat skal fastholde , sikre og udbygge vores eksisterende position , sagde han . I SAS tager man skelnen mellem det bilaterale og det multilaterale plan mindre bogstaveligt , og Curt Lundqvist vurderer , at det nemt kan blive en teoretisk diskussion . - Det er vældig svært med bilateriale og multilaterale aftaler . I og med vi har et vist antal bilaterale aftaler , så kan man sige , at det for SAS på sin vis bliver til et multilateralt arrangement , siger han . SAS afviser på det kraftigste , at de mange drøftelser på kryds og tværs i den globale luftfartsindustri involverer ejerandele . - Vi har i disse bilaterale samtaler overhovedet ikke haft diskussioner om ejerandele , siger Curt Lundqvist . SAS fremlægger årsregnskab for 1996 på mandag den 17 . februar . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
