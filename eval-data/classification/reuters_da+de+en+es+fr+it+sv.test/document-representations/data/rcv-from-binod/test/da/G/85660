FOKUS - Næste års finanslov uden store ambitioner . KØBENHAVN , 11 juli ( Reuter ) - Finansloven for 1998 bliver uden store ambitioner . Der er udsigt til en " bogholderilov " med en beskeden finanspolitisk stramning . Sådan lyder vurderingen blandt økonomer og politikere , kun godt en måned før regeringen fremlægger næste års finanslov . Centrum - Demokraterne ( CD ) , der er det første parti ved forhandlingsbordet , deler vurderingen . - Vi venter en ikke - revolutionerende finanslov , som for så vidt viderefører den linie , der har været for at få balance i tingene , men som ikke laver vidtgående reformer på nogen områder . CD opfatter faktisk denne finanslov som en bogholderilov . Lige så stram som den nuværende , måske lidt strammere , siger partiets gruppeformand Peter Duetoft til Reuters Finans . Lidt overraskende venter CD kun stramninger på omkring 1 , 5 mia . kr . oven i den stramning på 2 , 5 mia . kr . , som regeringens afgiftspakke , den såkaldte grønært , ventes at indbringe i 1998 . Det er kun lige nok til at udligne den lempelse , der kommer fra næste års nedsættelse af bundskatten fra 10 til otte pct . De økonomiske vismænd anbefalede da også i deres seneste rapport i juni en stramning på ekstra fire mia . kr . ud over grønærtens stramning . Økonomer hos både Den Danske Bank og Unibank samt Arbejderbevægelsens Erhvervsråd ( AE ) sætter ikke næsen op efter store stramninger . - Vi venter , at regeringen spiller ud med en finanspolitik med en moderat stramning , som vi mener er fornuftig i forhold til den danske økonomis vækstforløb , siger cheføkonom Jørgen Birger Christensen fra Den Danske Bank . Hos AE påpeger direktør Lars Andersen , at regeringen specielt bør have øje for udviklingen i bygge - og anlægsbranchen , hvor risikoen for flaskehalse fortsat anses for høj . - Jeg venter en fortsættelse af den linie , vi har set de sidste år . Det er tilstrækkeligt , da tendenserne til overophedning i økonomien ikke ligger i den generelle økonomi men i bygge - og anlægssektoren , og herunder specielt parcelhusbyggeriet , der har et stort forbrug af faglært arbejdskraft . Overordnet må man dog ikke lempe finanspolitikken . Den offentlige sektor skal ikke medvirke til at øge købekraften i samfundet , understreger Lars Andersen . De beskedne forventninger til en finanspolitisk stramning hænger tæt sammen med forårets afstemning om Amsterdam - traktaten . Både økonomer og politikere forventer , at de borgerlige partier med afstemningen i udsigt er tvunget til at fare med lempe ved finanslovsforhandlingerne . - De borgerlige er ikke interesseret i et valg med EU - afstemningen lige om hjørnet . Antager vi , at SF ender med at anbefale et nej , vil de borgerlige være medgørlige i finanslovforhandlingerne , vurderer senioranalytiker Klaus Dalsgaard fra Unibank Markets , der venter et nyt kludetæppeforlig med deltagelse fra begge sider af tinget . Hos CD maner Peter Duetoft Venstre og de konservative til besindighed før finanslovforhandlingerne . - For øjeblikket er den politiske stabilitet vigtigst . Vi vil gøre dansk økonomi en bjørnetjeneste , hvis vi bidrager til tvivl om EU - medlemskabet . Hellere en bogholderilov end end et slagsmål . Venstre og Konservative må gemme deres store reformer og ønsker om besparelser på flere milliarder kroner til efter et valg , siger Peter Duetoft . Hvor regeringen skal stramme op , er der kun få bud på . Der ventes dog primært små besparelser på en række områder og muligvis forhøjelse af indtægterne . - Det vil blive en blanding af besparelser rundt omkring plus opstramninger på indtægtssiden . Eventuelt gennem fjernelse af forskellige momsfritagelser , højere miljøafgifter eller fremrykkelse af betalingsterminer , vurderer Lars Andersen fra AE . Unibanks Klaus Dalsgaard påpeger , at fredagens tyske tillægsbudget kan give den danske regering en kærkommen mulighed for en forhøjelse af afgifterne . - Der ligger en principbeslutning om , at Danmark skal følge med , hvis Tyskland eksempelvis forhøjer benzinafgifterne , siger Klaus Dalsgaard . Det afviser CD dog at være med til . Partiet mener , at ændringer i skatte og afgifter hører skattereformen til . Den løber til og med 1998 . CD ønsker ikke selv allerede nu at fremlægge forslag til stramninger , men venter til september . - Vi har ikke selv forslag . Vi vil godt se nogle konkrete forslag fra regeringen , siger Peter Duetoft . CD har allerede blokeret for de måske mest oplagte stramningsmuligheder . En forhøjelse af ejendomsskatterne eller beskæringer af rentefradragsretten . Nu giver partiet dog alligevel regeringen en mulighed for at gribe ind over for væksten i parcelhusbyggeriet . - Man kun jo røre ved belåningsprocenten på boliger . Det er en af de skruer , man for vores skyld kunne bruge . Vi har sagt til regeringen , at hvis de mener , at der en overophedning af privatøkonomien , kan de for vores skyld godt skrue på den knap , siger Peter Duetoft . Den tilladte belåningsprocent er i øjeblikket 80 . En nedsættelse vil gøre det dyrere for boligejerne at foretage tillægsbelåning . Det vil sandsynligvis lægge en dæmper på byggeaktiviteten , vurderer AE ' s Lars Andersen . - En nedsættelse af belåningsprocenten er en mulighed , som vil have en effekt . Problemet er dog , at husejerne i stedet kan gå i bankerne , påpeger Lars Andersen . Regeringen fremlægger sit finanslovforslag den 26 . august . - Stig Ørskov Pedersen ( + 45 ) 33 96 96 59 . ( c ) Reuters Limited 1997 . 
