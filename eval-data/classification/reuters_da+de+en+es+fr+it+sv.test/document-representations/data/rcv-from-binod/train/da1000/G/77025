CD NERVØSE FOR FORLIG MED VENSTREFLØJ - DUETOFT . KØBENHAVN , 22 oktober ( Reuter ) - Det lille regeringsparti CD er bekymrede for et forlig med venstrefløjspartierne i Folketinget om næste års finanslov , oplyser Peter Duetoft fra CD , der også beklæder posten som formand for Folketingets finansudvalg . - Vi er selvfølgelig nervøse for et forlig til den side , fordi det vil give en dårlig udvikling i økonomien . Ikke fordi de er usaglige , men fordi vi kender den psykologiske virkning af det , siger Peter Duetoft til Reuters Finans . Forhandlere fra Endhedslisten og SF var begge optimistiske efter deres møde med finansministeren mandag . Finansminister Mogens Lykketoft vurderede efter møder med både venstrefløjen og de to borgerlige partier i går , at der fortsat både er mulighed for at lave et forlig om hele lovforslaget og en såkaldt kludetæppeaftale , hvor der er flere aftaler med skiftende flertal fra sag til sag . Men CD vil helst lave en aftale med partierne til højre i Folketingssalen . - Vi prioriterer en aftale med de borgerlige partier højest af stabilitetshensyn . Men hvis de forhandlinger bryder sammen , så er det dejligt at vide , at regeringen kan sno sig igennem , siger Peter Duetoft . Efter den store runde af møder i går er der ikke aftalt nye møder i Finansministeriet . Både regeringspartierne og oppositionspartierne har nu nogle dage til at vurdere resultatet af de første møder , men det ventes , at finansministeren indkalder til nye møder i næste uge . Efter mødet mandag fastslog de konservatives finanspolitiske ordfører , Anne Birgitte Lundholt , at partiet står fast på kravet om at lempe boligbeskatningen med mindst en halv mia . kr . ( / olm ) . ( c ) Reuters Limited 1996 . 
