RIEBER VIL SKABE TILLID HOS PHØNIX - AKTIONÆRER . KØBENHAVN , 25 februar ( Reuter ) - Rieber & Søn vil mødes med storaktionærerne i Phønix Contractors for at skabe tillid til deres planer med at overtage den sydjyske asfaltkoncern . Lønmodtagernes Dyrtidsfond ( LD ) hælder mest til den anden bejler i Phønix - kampen , Superfos , og er ikke imponeret af nordmændenes forsikringer om at bevare alle de danske arbejdspladser . Men det vil Rieber ændre . - Jeg må sikre mig , at LD har de rigtige informationer , så de kan få en opfattelse af , at det , vi siger , er troværdigt , siger koncerndirektør Olav Daviknes . Olav Daviknes er tirsdag og onsdag i Danmark for sammen med sin finansielle rådgiver , Alfred Berg Bank , at holde møder med de største aktionærer i Phønix , herunder søge at få et møde med Lønmodtagernes Dyrtidsfond . Rieber & Søn har under hele forløbet været fremhævet for ikke at planlægge en direkte reduktion i Phønix ' medarbejderstab , hvilket Superfos derimod har lagt op til . Men Lønmodtagernes Dyrtidsfond har ikke - som bl . a . Phønix ' medarbejdere - tillid til , at Rieber vil købe Phønix uden bagefter at skære i antallet af ansatte . - Vi mangler i høj grad nogle garantier for , hvad Rieber vil på tre og fem - årig sigt med hensyn til beskæftigelsen i Phønix , siger adm . direktør i LD , Flemming Skov Jensen til Reuters Finans . Endvidere mener han , at Riebers planer om at benytte Phønix Contractors til en ekspansion i Østeuropa " er alt for luftige " . De planer skal også være mere konkrete , for at LD kan fæste mere lid til dem . - Det ser ud til , at vi har en del , som vi skal informere dem om , siger Olav Daviknes til Flemming Skov Jensens udtalelser til Reuters Finans . Rieber & Søn har budt 820 mio . kr . for Phønix , mens Superfos senest har budt 808 mio . kr . Fristen for begge købstilbud er den 7 . marts kl . 16 . 00 . Bestyrelsesformand i Phønix , Henry Petersen har bedt parterne om at deltage i en lukket budrunde og dermed få bragt den usikre ejerforhold tilendebragt . Det har Rieber & Søn afvist . Dermed ser kampen om Phønix ud til at fortsætte helt frem til budfristens udløb - hvis ikke længere . LD ejer tre pct . af Phønix ' aktiekapital og har otte pct . af stemmerne . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
