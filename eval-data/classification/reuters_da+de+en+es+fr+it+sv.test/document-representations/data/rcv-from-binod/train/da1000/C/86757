Udsigt til rekordregn fra storbanker - analytikere . KØBENHAVN , 15 august ( Reuter ) - De største danske banker vil i de kommende to uger fremlægge de bedste regnskaber for første halvår nogensinde . Fremgangen skyldes primært et fortsat fald i tab og hensættelser på dårlige kunder og store kursgevinster fra fondsmarkederne . Sådan lyder vurderingen fra ni danske og udenlandske analytikerer med danske pengeinstitutter som speciale , som Reuters Finans har indsamlet estimater fra på landets fem største pengeinstitutter : Den Danske Bank , Unidanmark , BG Bank , Jyske Bank og Sydbank . I gennemsnit venter analytikerkorpset , at de store banker vil fremvise en fremgang i det ordinære resultat på mellem 27 i Den Danske Bank og 60 pct . i Sydbank . Jyske Bank spår analytikerne en fremgang på 28 pct . , mens BG Bank og Unibank spås en vækst på hhv . 39 og 44 pct . Nettoindtjeningen fra renter og gebyrer ligger ifølge estimatererne nogenlunde uændret i forhold til samme periode sidste år . Undtagelsen er Den Danske Bank , hvor konsensus lyder på en vækst på ca . syv pct . , som bl . a . kan tilskrives købet af svenske Östgöta Enskilda Bank . Men der synes at være en vis uenighed blandt analytikerne om udviklingen i Den Danske Bank . Prognoserne for netto rente - og gebyrindtægter svinger mellem en fremgang på 1 til 15 pct . I halvårstallene fra Unidanmark og fra Jyske Bank venter analytikerne en lille stigning i indtjeningen på renter og gebyrer på to til tre pct . , mens de i Sydbank spår en tilbagegang på ca . fire pct . I landets tredjestørste bank , BG Bank , venter analytikerne et uændret niveau . De store bankers indtjening på fondsbeholdningen vil ifølge analytikernes beregninger været steget med knap 50 pct . i Sydbank og en tredobling i BG Bank som de to yderpunkter . I Den Danske Bank og Unibank vil kursgevinsterne være lidt mere end dobbelt så store som i samme periode sidste år . Sammenligner man denne udvikling med udviklingen i de mindre banker , tyder det på , at de store banker halter efter de små på indtjeningen på fondsmarkederne . Ifølge en af analytikerne kan det tilskrives , at de store banker har en større indtjening på selve handlen med værdipapirer , og dermed har et højere udgangspunkt for kursreguleringerne end de mindre banker , der ikke handler selvstændigt på børsen . Dermed slår kursstigningerne mindre igennem hos de store end hos de små . - Derudover er det formodentlig i opgangstider lettere for en bank med en lille portefølje at omlægge beholdningen end for en stor bank . Endvidere er der selvfølgelig problematikken med hvilken strategi bankerne benytter . Lægger de sig i højtforrentede eller lavtforrentede obligationer . Det er afgørende for , om indtjeningen bliver bogført på kursreguleringer eller på renteindtægterne , siger han . I en række mindre pengeinstitutter , der tilsammen har en balance på godt fem pct . af sektoren , er kursgevinsterne i første halvår i gennemsnit vokset med godt 250 pct . i forhold til samme periode 1996 . Det viser en sammenligning af resultaterne fra 36 mindre og mellemstore pengeinstitutter . Omvendt har de store banker i første halvår været væsentlig bedre til at styre omkostningerne end de små pengeinstitutter , hvor de hidtidige fremlagte regnskaber tyder på en omkostningsstigning i mindre pengeinstitutter på ca . ni pct . I gennemsnit venter analytikerne et fald i onkostningerne i Sydbank på godt fire pct . , et stort set uændret udgiftsniveau i BG Bank , mens Jyske og Unibanks omkostninger ifølge prognosemagerne vil fremvise en beskeden stigning på en - to pct . I Den Danske Bank venter analytikerne en omkostningsstigning på 5 , 2 pct . , som i lighed med rente - og gebyrposten skal tilskrives bankens entre på det svenske marked med købet af Östgöta Enskilda Bank i marts . De seneste års nedbringelse af tab og hensættelser på debitorer venter analytikerne vil være fortsat . Undtagelsen er Den Danske Bank , der sidste år præsenterede usædvanligt beskedne tab . I første halvår venter analytikerne , at tab og hensættelser i landets største bank vil været steget 27 mio . kr . til 368 mio . kr . i forhold til samme periode sidste år . De resterende fire banker ventes at have nedbragt hensættelserne og tab med mellem 25 og 35 pct . Den største fremgang forudser analytikerne i Jyske Bank , der efter første kvartal imponerede med en tilbagegang i tab og hensættelser til seks mio . kr . fra 79 mio . kr . i første kvartal 1996 . Efter første halvår venter analytikerne , at Silkeborg - banken har haft tab og hensættelser på ca . 108 mio . kr . ( c ) Reuters Limited 1997 . 
