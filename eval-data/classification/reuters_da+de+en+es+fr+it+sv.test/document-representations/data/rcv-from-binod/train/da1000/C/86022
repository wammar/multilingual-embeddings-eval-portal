SAS - meddelelse dementi af norsk avisartikel - SAS . KØBENHAVN , 25 juli ( Reuter ) - Fredagens børsmeddelelse fra SAS er et dementi af den norske erhvervsavis , Dagens Næringslivs artikel om SAS ' forventninger til halvårsresultatet , siger informationschef i SAS , Troels Rasmussen . Artiklen citerer en ledende direktør i SAS for at sige , at halvårsresultatet i år bliver på niveau med samme periode sidste år . - Meddelelsen er et dementi af den norske artikel . Vi har ikke gentaget andet end de gældende forventninger til hele 1997 om et uændret resultat , siger informationschef i SAS , Troels Rasmussen , til Reuters Finans . Et økonomisk resultat efter de første seks måneder på niveau med sidste år ville give SAS en næsten uset stor indtjening i andet kvartal på omkring 1 . 450 mio . SEK . Det er der meget få SAS - analytikere , der tror på . SAS offentliggør halvårsregnskab , herunder tal for andet kvartal den 13 . august . Troels Rasmussen understreger , at det er imod oplysningsreglerne at orientere om de økonomiske resultater forud for offentliggørelsen . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
