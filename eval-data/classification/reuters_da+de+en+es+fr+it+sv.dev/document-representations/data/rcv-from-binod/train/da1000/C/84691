Kværner ingen trussel for danske vindmøller - dir . KØBENHAVN , 12 juni ( Reuter ) - Den norske værfts - og entreprenørkoncern Kværners intention om at blive verdens førende producent af vindmøller skaber ikke bekymring hos danske vindmølleproducenter . - Kværner er ingen trussel på kort sigt , men man skal ikke sidde deres udmelding overhørig . Vores 20 års erfaring kan de ikke få fra den ene dag til den anden . De kan selvfølgelig investere nogle millioner kroner i deres vindmølleproduktion , men det er ikke nok til at blive en af verdens førende , siger administrerende direktør Vagn Trend Poulsen fra Nordtank Energy Group . Alene det at afprøve produkter skal Kværner bruge et par år på , pointerer han . - Endelig er der hele markedsproblematikken . I dag skal man også yde forskellige services , som man skal have ekspertise på . Det er ikke udelukkende møllen , det handler om i dag , siger Vagn Trend Poulsen . Han nævner , at nøglemedarbejdere er bundet til konkurrenterne af konkurrenceklausuler , så Kværner ikke bare kan købe sig til ekspertise fra den kant . De to vindmøllefabrikker , Nordtank og Micon , fusionerer i år , og Vagn Trend Poulsen bliver markedsdirektør i det fusionerede selskab NEG Micon . - Carl Johan Corneliussen ( + 45 ) 33 96 96 57 . ( c ) Reuters Limited 1997 . 
