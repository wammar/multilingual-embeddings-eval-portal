Tele DK satser igen på Internet efter flop - blad . KØBENHAVN , 3 april ( Reuter ) - Tele Danmarks storstilede satsning på Internettet er endt i et flop , og Tele Danmark varsler en ny offensiv . Det skriver bladet Markedsføring i denne uge . - Tele Danmarks store offensiv i 1996 med Opasia og Adazio , der skulle have bragt flere hundrede tusinde nye brugere på Internettet frem til udgangen af i år , har været et flop . Nu kommer Tele Danmark igen , skriver Markedsføring . Bladet forventer , at der i løbet af foråret vil blive spenderet adskillige millioner kroner på Internet - kampagner , bedre kvalitet og billigere priser . Det bliver ikke kun Tele Danmark , der skal frem med den store pengepung , men også de pågående svenske udbydere , det statsejede Telia og Netcom Systems , der ejes af Kinnevik - koncernen . Markedsføring forventer , at Tele Danmark kommer til at give afkald på sin meget stærke markedsposition på over 50 pct . af alle Internet - brugere , svarende til godt 100 . 000 opkoblinger . Selv om det er de to svenske selskaber , der fører sig stærkest frem , lurer norske Scandinavian Online , der har det statsejede Telenor og Schibsted i ejerkredsen , i baggrunden . Udbredelse af Internettet i Norge er i høj grad blevet fremskyndet med salg af modemmer til en kr . stykket . Tele Danmark afviser ifølge Markedsføring indtil videre en sådan praksis , da det vækker for mange minder om de store tab på markedet for mobiltelefoner , hvor hardware også er blevet solgt til ingen penge . Direktør i Tele Danmark Internet , Ole Bjørn , anser ikke nye konkurrenter som noget onde , da det kan være med til at udbrede kendskabet til og øge brugen af Internettet . Han tager desuden relativt let på truslen fra Netcom Systems , mens Telia må tages anderledes alvorligt , siger han til Markedsføring . Netcom lader sig dog ikke sådan slå ud og har ifølge selskabets adm . direktør i Danmark , Ebbe Jørgensen , 60 pct . af det svenske Internet - marked eller godt 160 . 000 opkoblinger . - Der er altid plads til effektive konkurrenter til Tele Danmark Internet på det danske marked , siger han til Markedsføring . I Sverige har Netcom præsteret telefonpriser , der ved brug af Internettet ligger på godt halvdelen af normen . Det gør ikke Ole Bjørn nervøs , da Tele Danmark vil følge med " et godt stykke ad vejen " . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
