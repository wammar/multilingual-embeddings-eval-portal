Radikale advarer Nyrup imod valg i utide - RB . KØBENHAVN , 16 april ( Reuter ) - Det radikale Venstre føler sig ikke mere tryg i regeringssamarbejdet med Socialdemokratiet , end at den radikale kulturminister Ebbe Lundgaard nu finder det fornødent at advare statsminister Poul Nyrup Rasmussen ( S ) imod at udskrive folketingsvalg i utide uden at spørge de radikale først . Det skriver Ritzaus Bureau ( RB ) onsdag på baggrund af udtalelser til to radikale dagblade . - Det er klart , at vi ville se meget alvorligt på , hvis statsministeren udskrev valg uden først at have fået de radikales besyv . I det tilfælde måtte vi selvfølgelig overveje vores kurs og dermed vores tilslutning til et SR - samarbejde , også på den anden side af et valg . Derfor har jeg da heller ikke fantasi til at forestille mig , at det vil ske , siger Ebbe Lundgaard til de to dagblade , Skive Folkeblad og Holbæk Amts Venstreblad . Meldingen havde Ebbe Lundgaard forberedt til et møde i sin valgkreds i Skive onsdag aften som kommentar til de seneste dages rygter på Christiansborg om , at regeringen skulle pønse på et valg i utide i enten maj eller september . En manøvre , som Lundgaard fraråder . - Det er altid bedst at gøre sit arbejde færdigt . Derfor bør regeringen gå efter at sidde perioden ud . Det vil sige udskrive valget først i september 1998 . Den ideelle rækkefølge set med radikale øjne er kommunalvalg i efteråret , så EU - folkeafstemning i foråret 1998 og endelig folketingsvalg i september 1998 , siger kulturministeren . Han afviser et folketingsvalg allerede til maj som helt igennem uheldigt på grund af den igangværende EU - regeringskonference om traktatændringer . - Det ville støde sammen med offentliggørelsen den 20 . maj af det hollandske formandskabs traktatudkast . Netop på det tidspunkt vil der være brug for alle regeringens kræfter . Derfor ville det være højst uheldigt på samme tid at skulle ud i valgkamp , siger kulturministeren . Også risikoen for et regeringsskifte spiller ind i hans vægring imod et folketingsvalg i utide og inden den ventede EU - folkeafstemning om regeringskonferencens traktatændringer . - En ny EU - traktat er alt for vigtig til , at vi tør risikere selv det mest usandsynlige - nemlig at skulle overlade en EU - afstemning til Uffe ( Ellemann - Jensen , red . ) . Med Venstre ved roret ville vi risikere at tabe en folkeafstemning på gulvet , ligesom det skete i 1992 med Maastricht - traktaten , siger Lundgaard . - Redaktionen ( + 45 ) 33 96 96 56 . ( c ) Reuters Limited 1997 . 
