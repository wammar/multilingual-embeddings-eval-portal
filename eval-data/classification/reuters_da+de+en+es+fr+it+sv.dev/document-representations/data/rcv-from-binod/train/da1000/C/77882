ROCKWOOL OPJUSTERER 96 - PROGNOSE EFTER GODT SALG . KØBENHAVN , 27 november ( Reuter ) - Rockwool International opjusterer nu forventningerne til resultatet i 1996 , fremgår det af en meddelelse fra selskabet onsdag . - Den positive udvikling i sommermånederne er fortsat i efteråret , og selskabet forventer nu , at resultatet før finansieringsudgifter bliver mindst lige så godt som sidste år . Det samme gælder overskuddet før og efter skat , skriver Rockwool - ledelsen . Tidligere var der en forventning til 1996 om et noget lavere driftsresultat før finansiering end i 1995 . ( c ) Reuters Limited 1996 . 
