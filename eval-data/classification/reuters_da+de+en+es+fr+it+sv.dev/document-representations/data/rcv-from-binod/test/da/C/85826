Hjemlig flytrafik toppet på kort sigt - Kbh Luft . KØBENHAVN , 17 juli ( Reuter ) - Den indenlandske flytrafik har toppet på kort sigt , vurderer Københavns Lufthavnes adm . direktør , Niels Boserup . De seneste års stigende antal frekvenser mellem de større lufthavne har givet indenrigstrafikken et uset løft . Men Storebæltsforbindelsen og nye afgifter gør fremgangen uholdbar , og det ses allerede i lufthavnens trafiktal for første halvår og specielt for juni . - Passagerafgiften fra årsskiftet vil få en negativ effekt , og vi forventer et nyt ryk i nedadgående retning , når bilforbindelse over Storebælt åbner til næste sommer , siger Niels Boserup . Den 1 . juni begyndte DSB ' s toge med at køre via den faste forbindelse over og under Storebælt , og det har sat sine spor i junis trafiktal for Danmarks største lufthavn . Antallet af inderigspassagerer faldt i juni med 5 , 6 pct . i forhold til samme måned sidste år . For de første seks måneder er faldet på 0 , 4 pct . Udviklingen er ventet af Københavns Lufthavne , der kan glæde sig over fortsat stor vækst i udlandstrafikken , der for de første halvår har givet en årsstigning på 6 , 2 pct . til 8 , 2 mio . passagerer . - Trafikken i første halvår har udviklet sig tilfredsstillende , og væksten er en anelse bedre end budgetteret . Det er den internationale trafik , der trækker , men det ligger inden for den prognosemæssige usikkerhed , anfører Niels Boserup . For vinterhalvåret har flyselskaberne , der benytter Københavns Lufthavn søgt om fire pct . flere lande - og starttilladelser end i samme periode sidste år . Det ligger helt i forlængelse af lufthavnens trafikprognose , siger Niels Boserup . Men han ser en trendvending i , at flyene igen begynder at blive større . - I de senere år er antallet af operationer steget mere end antallet af passagerer , men det vender nu . Der er kommet mere sædekapacitet , og det vil sige , at passagertrafikken nok skal stige mere end operationerne . Der er sat en masse fly ind , nu skal de fyldes op , siger Niels Boserup . Ved årsskiftet bliver alle indenrigspassagerer pålagt den samme afgift som udenrigspassagerer , svarende til 75 kr . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
