Kbh Luft går efter udenlandske kvalitetsprojekter . KØBENHAVN , 29 maj ( Reuter ) - Københavns Lufthavne føler sig ikke presset i kapløbet om at få lov til at eje og drive andre lufthavne i udlandet , selv om flere konkurrerende lufthavne har fået hul på bylden . Københavns Lufthavne går efter kvalitetsprojekter , siger underdirektør Stefan Buch til Reuters Finans . - Det vil være kedeligt at få skrammer i lakken , hvis vi var for hurtigt ude og ikke så os for . Vi foretrækker at se tiden an og afvente situationen , siger Stefan Buch . Han henviser til , at selskabets aktionærer hidtil har syntes , at Københavns lufthavn er blevet drevet rimeligt godt . Derfor skal der ikke investeres i et eller andet eventyr langt fra Danmark og uden sikkerhedssele , understreger Stefan Buch . BAA , der ejer og driver flere lufthavne i Storbritannien , og Schiphol - lufthavnen har inden for kort tid bl . a . sikret sig fodfæste i Australien og har store ambitioner uden for egne landegrænser . Stefan Buch fastholder selskabets intention om på en eller anden måde at engagere sig i andre lufthavne . - Vi kan ikke sige , om det kommer i morgen , om et halvt år eller om to år . Men det er noget , som vi holder øjne og ører åbne for , siger han . Selv om lufthavnens likviditet er anstrengt på grund af egne investeringer , der bare over de kommende tre år løber op i tre mia . kr . , er pengene til stede til en større satsning i udlandet . - Det kommer an på projektet . Enten har vi ingen penge , eller så har vi dem , der skal bruges , siger Stefan Buch , men tilføjer dog : - Pengene er i princippet tilstede , hvis vi skulle få behov for det . Men det er klart , at skal vi betale en mia . kr . eller to for en anden lufthavn , er det noget andet . Han vurderer dog , at 300 mio . kr . burde ligge inden for en acceptabel investeringsramme . Men lufthavnens ledelsen har endnu ikke spurgt bestyrelsen om penge til et konkret projekt , så grænsen for bestyrelsens vilje til at satse i udlandet er endnu ikke blevet testet . Interessen for at investere i andre lufthavne skyldes , at Københavns Lufthavne kun ser begrænsede strategiske udviklingsmuligheder i København , når den store udbygningsplan er på plads . - Det vil derfor være oplagt at udnytte den opbyggede ekspertise i udlandet , har adm . direktør Niels Boserup tidligere sagt til Reuters Finans . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
