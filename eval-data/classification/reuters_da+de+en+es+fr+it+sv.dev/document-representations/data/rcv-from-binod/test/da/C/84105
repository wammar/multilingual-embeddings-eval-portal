Olicom vil måske udvide kapital ved KF - intro . KØBENHAVN , 27 maj ( Reuter ) - Den danske netværksvirksomhed , Olicom , udelukker ikke muligheden for at udvide aktiekapitalen i forbindelse med selskabets introduktion på Københavns Fondsbørs , oplyser investor relations direktør Tyge Trier fra Olicom . - Som det ser ud lige nu , så er der ikke behov for at hente penge , fordi vi er så velkonsoliderede . Vi er et meget velpolstret selskab med godt 300 mio . kr . i kontanter . Men jeg siger ikke , at der ikke skal sælges aktier , siger Tyge Trier til Reuters Finans . Olicom er allerede noteret på den amerikanske elektroniske børs Nasdaq , og tidligere på året købte Olicom selskabet CrossComm , mens selskabet Lasat blev købt til i 1996 . - Vi har købt et stort selskab i USA , og det kan være , at der fremefter vil være behov for et beredskab til at købe yderligere op , så det kan være , at vi skal videre ad det spor , siger Tyge Trier . Men ifølge Tyge Trier er målet med børsnoteringen på Københavns Fondsbørs først og fremmest at skabe mere aktivitet i aktien . - Det primære formål er at give bedre mulighed for handel i aktien , dels tidsmæssigt i en europæisk tidszone og dels gøre det nemmere at placere for for eksempel europæiske pensionskasser . Købet af CrossCom ventes at falde endeligt på plads i juni , hvor selskabet så vil blive afnoteret fra Nasdaq . I en pressemeddelelse , som selskabet sendte til Fondsbørsen tirsdag , hed det , at en børsnotering kunne ventes sidst i 1997 eller tidligt i 1998 , men Tyge Trier præciserer tidspunktet over for Reuters Finans . - Vi har sagt , at vi gør det engang i efteråret - måske i begyndelsen af fjerde kvartal . Det må vi afgøre i forhold til markedsudviklingen og driften , siger Tyge Trier . - Ole Mikkelsen ( + 45 ) 33 96 96 54 . ( c ) Reuters Limited 1997 . 
