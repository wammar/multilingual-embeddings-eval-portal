J Lauritzen bag mur af tavshed om Danyard - salg . KØBENHAVN , 12 august ( Reuter ) - J . Lauritzen Holding har lagt låg på udtalelserne omkring salget af knap halvdelen af det nordjyske Danyard - værft til malaysiske PSC Industries . Kun bestyrelsesformand Michael Christiansen må udtale sig til pressen i sagen , oplyser adm . direktør Bent Østergaard . - Vi er enige om , at Michael Christiansen udtaler sig , siger Bent Østergaard til Reuters Finans . Lauritzen - direktøren afviser på den baggrund at kommentere sine seneste salgsforhandlinger med PSC i Malaysia . Forhandlingerne følger i kølvandet på en vurderingsrapport om Danyard fra det britiske konsulentfirma Jones Lang & Wootton , som ifølge Berlingske Tidende har fået PSC til at forlange et prisnedslag . Det står således ikke klart , om J . Lauritzen Holding har modtaget den sikkerhed på ni mio . USD , der var ventet ved udgangen af juli , ligesom det heller ikke vides , om prisen for 48 pct . af Danyard A / S og 40 pct . af Danyard Aalborg A / S fortsat er 100 mio . USD . Seneste melding fra J . Lauritzen Holding er en måned gammel . Dengang turde Bent Østergaard ikke afvise , at betalingen for Danyard ville blive forsinket , da den malaysiske regerings godkendelse af handlen lod vente på sig . - Vi er ikke herrer over , hvornår regeringen godkender de forskelige ting , men det kan da godt være , at der går lidt længere tid , end vi oprindeligt havde regnet med , sagde Bent Østergaard til Reuters Finans den 10 . juli . Da J . Lauritzen Holding præsenterede aftalen med PSC den 1 . april i år var forventningen , at de malaysiske myndigheder ville godkende aftalen i løbet af to til tre måneder . Om aftalen er godkendt , fremgår ikke , men til gengæld har den malaysiske valuta , ringgit , den seneste tid været under hårdt pres . Analytikere frygter , at det kan give problemer for den kapitaleksport , der er involveret i PSC ' s betaling af Danyard - aktierne . Usikkerheden om PSC - betalingen risikerer at påvirke Danyards muligheder i kapløbet om at sikre sig en forlængelse af en serie på syv kemikalieskibe til det norsk - amerikanske rederi Stolt Parcel Tankers . - Det gør forhandlingerne med Stolt noget mere komplicerede , sagde direktør Torben Mejnertsen fra Danyard til Reuters Finans den 22 . juli . Dengang vurderede Torben Mejnertsen , at det kunne blive svært at undgå et produktionsstop i serien af kemikalietankskibe , da der sandsynligvis ikke falder en aftale på plads , før visse produktionsenheder af Danyard - værftet har færdiggjort deres arbejde med det sidste skib i serien . Danyard venter allerede i oktober at være klar til at skære det første stål til et eventuelt skib nummer otte . Reuters Finans har de seneste dage forgæves forsøgt at få kommentarer fra Michael Christiansen , Torben Mejnertsen og bestyrelsesformanden for Danyard , Teddy Jakobsen . - Stig Ørskov Pedersen ( + 45 ) 33 96 96 59 . ( c ) Reuters Limited 1997 . 
