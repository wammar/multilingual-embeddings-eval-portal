Lykketoft i samråd om boligejeres rentefradrag - V . KØBENHAVN , 18 april ( Reuter ) - Venstre vil indkalde finansminister Mogens Lykketoft til et samråd i Folketingets politisk - økonomiske udvalg , hvor han skal redegøre for regeringens planer om at sænke rentefradraget for boligejerne , oplyser Venstre i en pressemeddelelse . - Venstre vil ikke være med til øget beskatning af boligejerne . Regeringens planer om at stramme grebet om boligejerne gennem en fortsat udhuling af værdien af rentefradraget er meget provokerende . Men regeringen ønsker åbenbart konfrontation , siger Peter Brixtofte fra Venstre . Udhulingen af rentefradraget bliver ifølge Berlingske Tidende en væsentlig del af den kommende skattereform , som muligvis allerede præsenteres i forbindelse med efterårets forhandlinger om finansloven . - Vi må se i øjnene , at rentefradragets værdi også over de kommende år vil blive mindre og mindre , siger Mogens Lykketoft til avisen . - Ole Mikkelsen ( + 45 ) 33 96 96 54 . ( c ) Reuters Limited 1997 . 
