NATWEST FASTHOLDER ANBEFALINGER AF SAS OG KBH LUFT . KØBENHAVN , 24 januar ( Reuter ) - Det britiske børsmæglerselskab NatWest Securities fastholder sine købsanbefalinger på SAS og Københavns Lufthavne , fremgår af en større gennemgang af tendenserne inden for transportsektoren , som NatWest udsendte fredag . - Vi forbliver positive på luftfartssektorerne på baggrund af både markedsforhold og værdiansættelse , skriver NatWest . De to selskabers Buy - anbefaling indikerer , at aktierne forventes at stige 20 pct . inden for fire måneders sigt . SAS - partneren , tyske Lufthansa er tilmed sat på listen over købeværdige aktier . NatWest skriver desuden i sin analyse , at den generelle udbuds - og efterspørgselssituation fortsætter med at være fordelagtig for flyselskaberne . - Fly - aktiernes kurser reflekterer ikke i tilstrækkelig grad de vækstrater , som denne baggrund , kombineret med højere afkast og besparelsesprogrammer vil give , skriver NatWest . Lufthavnene vil tillige nyde godt af stigende vækstrater inden for luftfarten , hvilket giver potentiale til højere kurser på lufthavnsaktier i 1997 , anfører NatWest . Det britiske børsmæglerselskabs analyse omfatter ingen danske rederier , men selskabets analytikere har dæmpet forventningerne til tankmarkedets afledte markeder , mens selve tankmarkedet ses at være i bedring . Det samme gælder for dry bulk og containermarkedet . NatWest er derimod mere uforbeholden i sin positive holdning til kemi - , bil - og reefer - markedet . ( / slj ) . ( c ) Reuters Limited 1997 . 
