Deutsche MG advarer om investorflugt fra Danmark . KØBENHAVN , 11 marts ( Reuter ) - Udenlandske investorer er nu så voldsomt eksponeret i det danske marked for statsobligationer , at et snarligt tilbagesalg med efterfølgende kursskred og udvidelse af rentespændet til Tyskland truer . Det vurderer den tyske investeringsbank Deutsche Morgan Grenfell i en netop udsendt analyse . - Derfor bør internationale investorer nedbringe sine store overvægtspositioner på grund af risikoen for en kraftig kapitalflugt fra det danske marked , skriver Deutsche Morgan Grenfell . Den tyske bank har beregnet , at udenlandske investorer ved udgangen af januar i år sad på ca . 37 pct . af markedet for danske statsobligationer med særlig præference for de lange papirer . Her er ejerandelen i flere serier over 60 pct . Det er kun lige under udlandets massive engagement for et par år siden i danske statspapirer , der nåede et absolut toppunkt i starten af 1994 med omkring 40 pct . af alle danske statsobligationer placeret i internationale porteføljer . Dengang sendte en amerikansk renteforhøjelse en chokbølge gennem de globale rentemarkeder , og det danske marked blev af et massivt udenlandsk tilbagesalg skubbet ud på en måneder lang rutschetur . Det kan ske igen , anfører Deutsche Morgan Grenfell , der peger på flere udløsende faktorer . Der er fortsat risiko for et globalt tilbagesalg af obligationer , mens udsigterne for den danske inflation tillige kan forværres så meget , at de internationale investorer ikke tør være med mere . Som det sidste risiko - element nævner den tyske banks London - analytikere , at fornyet interesse for at indgå konvergens - handler frem til lanceringen af tredje fase af ØMUen vil skade de lande , der har valgt at stå udenfor . Deutsche Morgan Grenfell anbefaler derfor sine kunder at bytte en del af de danske statsobligationer ud med britiske . Det britiske rentemarked vil drage fordel af en afklaring på den usikre politiske situation , når Labour - partiet efter al sandsynlighed senest i maj overtager regeringsmagten med et overvældende flertal . Banken forventer , at det ti - årige rentespænd mellem Danmark og Storbritannien i løbet af de kommende tre måneder vil indsnævres til 80 bp . fra aktuelle 112 bp . En sådan manøvre er tilmed fordelagtig for kortere løbetider , anfører Deutsche Morgan Grenfell . - Søren Linding Jakobsen ( + 45 ) 33 96 96 53 . ( c ) Reuters Limited 1997 . 
