ANALYTIKERE UENIGE OM STORBANKERS KURSUDVIKLING . KØBENHAVN , 11 februar ( Reuter ) - Bankanalytikere er ikke enige om kursudviklingen i de to største pengeinstitutter i den kommende tid . En forudser således , at Den Danske Bank vil udvikle sig væsentligt mere positivt end konkurrenten Unibank , mens en anden mener , at forskellen mellem de to bankers aktiekurser er på et rimeligt niveau i øjeblikket , og at den vil blive på det niveau frem til offentliggørelse af årsregnskaberne . Aktierne i Den Danske Bank er i øjeblikket godt 60 pct . dyrere end aktierne i Unibank . - Jeg tror ikke , at den relative pris på de to banker vil ændre sig nævneværdigt på denne side af regnskaberne . Markedet har bragt sig i stilling nu , siger en analytiker , der ønsker at være anonym . Den relative prisforskel mellem de to storbanker er øget , da den procentvise forskel for et år siden var knap 43 pct . , mens den ved årskiftet 1996 / 97 var 55 pct . for siden at have udviklet sig til det nuværende niveau på 60 pct . - Det er fordi Den Danske Bank er en bedre aktie end Unibank , og jeg mener , at det kan blive endnu større , siger en anden analytiker , der forudser , at den relative prisforskel vil blive udvidet umiddelbart efter offentliggørelse af årsregnskaberne . Den Danske Banks aktier handles tirsdag i kurs 555 , mens en aktie i Unibank kan købes for 345 . Den Danske Bank er steget godt 17 pct . siden årsskiftet , mens Unibank - aktien er steget godt 13 pct . i år . Den Danske Bank har dermed klaret sig bedre end bankindekset på Københavns Fondsbørs , mens Unibank har klaret sig dårligere , da det vægtede indeks for pengeinstitutterne er steget godt 15 pct . i år . Begge banker offentliggør deres årsregnskaber for 1996 i næste uge . - Ole Mikkelsen ( + 45 ) 33 96 96 54 . ( c ) Reuters Limited 1997 . 
